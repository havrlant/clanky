Frenštátský zabiják Antonín Blažek, který před týdnem odpálil panelový dům i se svými sousedy a kromě sebe zabil dalších pět lidí včetně tří dětí, měl velkou zálibu v násilných hrách. V dětství s oblibou trávil čas tím, že si s vrstevníky hrál na indiány a bandity. 

Naše noviny zjistily, že nejoblíbenější hrou, u které trávil třináctiletý klučina desítky hodin, byla střílečka s legendárním vrhačem kamínků a kamenů, slangově též prak, pomocí něhož se mimo jiné snažil rozbít sousedovic okna. 

S prakem si svůj masakr nacvičoval například i norský hoch Anders Behring Breivik a hry na indiány pravděpodobně praktikoval i střelec z amerického Newtownu Adam Lanza. Je tedy možné, že i Blažek našel inspiraci k hrůznému činu, který podle sousedů zcela jistě spáchal, právě hraním si na indiány a bandity. 

Blažek sám sebe považoval za velmi dobrého indiána a svými výsledky se také chlubil ostatním klukům ve škole. Na vánoční besídce dokonce zveřejnil i svou hrací přezdívku. 

„Na střílečce hraji pod nickem *Hořící buvol*. Myslím, že mám vůbec nejblíže k Velkému Manitů,” pyšnil se Blažek a odhalil zde také název svého klanu, který vedl, *Liščí stopa*. 

Blažek dále trpěl pocity, že jej sousedé chtějí zabít, že mu dělají schválnosti, bonzují ho jeho rodičům a že ho vyhánějí ze svých zahrad, když tam šli s Liščí stopou na jablíčka. 

Za tyto výstřednosti mu otec Radim vyměřil nepodmíněný trest pětadvacet na holou. Blažkovi dále vadila například i večerka, kterou mu matka stanovila na osmou hodinu večerní. Byl zde i prodej živých ryb. 

Mírně zkreslený pohled na celou tuto situaci pak naleznete na Novinkách: [Vrah z Frenštátu měl zálibu v násilných počítačových hrách][1]

 [1]: http://www.novinky.cz/krimi/294217-vrah-z-frenstatu-mel-zalibu-v-nasilnych-pocitacovych-hrach.html "Vrah z Frenštátu měl zálibu v násilných počítačových hrách"