Pět IT technologií, které za poslední dobu v pozitivním slova smyslu nejvíce ovlivnily mou tvorbu: 

-   [**Sublime text**](http://www.sublimetext.com) je pokročilý textový editor. Když píšu pokročilý, opravdu myslím pokročilý, ne něco typu "poznámkový blok se zvýrazněnou syntaxí několika klíčových slov". Je především rychlý a hezký a k tomu obsahuje několik fíčur, které jsou zkrátka dokonalé. Za všechny například Goto Anything, Multiple Selection (nejvíc návykové!), Quick add next, Jump back a [mnoho dalších vychytávek](http://jecas.cz/sublime-text).

    Nikdy bych nevěřil, že nastane doba, kdy budu **mít rád** nějaké vývojové prostředí. Kdysi jsem používal PSPad. Jako jo, nebyl to úplně příšerný program jako některé jiné, ale zase to prakticky nic neumělo. Obarvovalo to kód, mělo to chytré taby a umělo to zkonvertovat malá písmena na velká... Zkrátka hotový wow efekt. Přešel jsem časem na NetBeans, které sice mělo dobrý styl napovídání a nějaké ty snippety, ale celkově to bylo pooomaaalééé, škaredé a éééé... 

    Takže Sublime Text FTW, když si porovnám, jak se mi tvořily stránky před ST a po ST, tak už se do předchozího stavu fakt nechci nikdy vrátit. 

-   [**Github**](https://github.com), protože změnil opensource. Github zde nedávám proto, že bych ho já sám nějak extra používal, ale hlavně proto, že ho používají jiní. Github se stal de-facto standardem v oblasti OSS a většina OSS, které alespoň já potkávám, sídlí na Githubu. V podstatě platí, že když sháním nějakou knihovnu nebo třeba doplněk do Sublime textu, tak buď to najdu v nějakém package manageru nebo to najdu na Githubu. Instalace pak typicky probíhá tak, že v terminálu napíšu `git clone url` nebo tam kliknu na "Clone in Desktop", ani terminál není potřeba. Žádné stahování zipů nebo tarů jako někdy v pravěku... K tomu na Githubu většinou najdu i dokumentaci, pro OS X i pro iPhone máme skvělou aplikaci a jako bonus je celý Github mocinky hezký! 

-   [**Markdown**](http://daringfireball.net/projects/markdown/) je značkovací jazyk, který lze použít pro psaní textů na web. U nás je asi známější [Texy!](http://texy.info/cs/), Markdown je něco trochu podobného, akorát je mnohem jednodušší, celosvětově mnohem známější a hlavně mnohem používanější. Když jsem zmiňoval dokumentaci na Githubu, tak ta je typicky psaná v Markdownu a dokonce tam jsou v Markdownu i [německé zákony](https://github.com/bundestag/gesetze) ;-). 

    Je to nejuniverzálnější formát, v jakém lze dnes psát nějaký jednoduše formátovaný text. Chcete ho převést do HTML? Každý jazyk má na to knihovnu. Chcete jiný formát? [Pandoc](http://johnmacfarlane.net/pandoc/) převede Markdown do čehokoliv. Chcete psát formátovaný text v aplikacích jako je deník [One day](http://jablickar.cz/mily-day-one-journaldiary/) nebo [iA Writer](http://jablickar.cz/ia-writer-nechte-myslenky-plynout/)? Použijte Markdown! S nějakým HTML si můžete leda trhnout nohou ;-). Markdown by zkrátka měl být všude jako defualtní syntax pro psaní textu.

-   [**Python**](http://www.python.org), aneb i programovací jazyk můžete mít rádi. Já se primárně neživím programováním, většinou si už jen programuji nějaké utilitky na pár set řádků (i když kdybych to psal v Javě, tak by to bylo pár tisíc řádků), takže potřebuji především nějaký programovací jazyk, který nebude otravně složitý a zároveň je mainstreamový, aby se mi nestalo, že pro to nenajdu ani knihovnu pro parsování ... Markdownu. 

    Python je přesně takový. Jednoduchý, čistý, mainstreamový s hromadou knihoven pro všechno. Předtím jsem programoval v C#. Jenže když jsem tehdy potřeboval nějakou blbost na pár řádků, tak to znamenalo spustit Visual Studio, založit projekt, vytvořit šest interfaců, napsat třicetkrát `Dictionary<string, int> foo = new Dictionary<string, int>()`, zkompilovat, dopsat chybějící středník, zkompilovat, zaradovat se, že to běží. Pak to chtělo překopírovat `exe` soubor někam víc po ruce než je umístění `~/Documents/VS Projects/2013/Projects/My Projects/MyApplication007/Content/Ballmer/bin/release`, pak si člověk uvědomí, že když změní zdroják, bude muset `exe` soubor kopírovat znova, takže radši změní `PATH` nebo vytvoří zástupce pro ten `exe` soubor nebo já vlastně nevím jak to rozumně řešit... No a teď s Pythonem na Macu vytvořím jeden `.py` soubor v `~/Utilities/`, napíšu třicet řádků kódů a to je vše. 

-   [**OS X**](http://www.apple.com/osx/) má zkrátka blíže k Linuxu než Windows, takže spousta vývojových věcí, které mají primárně běžet na Linuxu, běží na OS X lépe než na Windows a díky existujícím repozitářům typu [MacPorts](http://www.macports.org) není jejich instalace porod jako tomu bývá na Windows. Přestože jsem měl Windows daleko déle než OS X, tak OS X rozumím více a funguje mi lépe. A co si budeme povídat, terminál je terminál :-). 

Disclaimer: Zdrojový Markdown tohoto článku byl napsán v Sublime textu na OS X a byl nahrán na Github. Do příště vymyslím, jak během psaní článku využiji Python. 

A jaké technologii nejvíce ovlivnily vaši tvorbu?