Několik drobností, které se mi líbí na Mac OS X a MacBooku: 


- MacBook nemá tisíc a jednu multimediální klávesu.

- Znáte to, když začnete rolovat v prohlížeči pomocí šipek na klávesnici a najednou uprostřed textu, který zrovna čtete, trčí kurzor myši, který jste šikovně „odložili” doprostřed obrazovky? Na Macu se při rolování pomocí šipek kurzor automaticky skryje.

- Takový Word umí automatickou záměnu textů, například automaticky transformuje obyčejné uvozovky na české nebo trojici teček na výpustku. Mac OS toto umožňuje nadefinovat napříč celým systémem. (Smutnou skutečností je, že se najdou programy, které toto moc nepodporují, naštěstí jich je menšina.) Stejně tak umí i kontrolu pravopisu nad celým systémem.

- Rychlé probouzení. Dvě sekundy po otevření MacBooku můžu pracovat. 

- Absolutní tichost. Pokud MacBook nějak zásadně nevytěžuji, není VŮBEC slyšet. Naopak při velkém vytížení dělá kravál jako kráva. (Zatím jsem ho vytížil dvakrát: když jsem v BootCampu ve Windows testoval bakalářku a procesory běžely na 100 % několik desítek minut a když připojím externí LCD a přehrávám nějaký film ve flashi. HTML5 je v pohodě.) 

- Ty červené ikonky u aplikací v doku. Krásně signalizují, co se děje. 

- Složka downloads v Doku a její výchozí styl zobrazování. Takové to, když na ni kliknete a rozjede se seznam posledních stažených souborů. Geniálně použitelné. Na Windows jsem to dělal tak, že jsem už při stahování ručně určoval, kam se má soubor stáhnout. Tady to neřeším, nechám Safari, ať mi to stáhne do Downloads, v Doku ještě vidím průběh stahování. Pak to jednoduše přes Dok spustím nebo to přetáhnu kam potřebuji. Jednoduché jako facka. (Nevím nakolik by to šlo nasimulovat ve Windows, Firefoxí správce stahování neumí později aplikovat drag&amp;drop a navíc mě štvalo už jen to, že se otevřelo nějaké další okno. Řešil jsem to nějakým doplňkem, který mi ukazoval průběh stahování ve status baru.) 

- Neexistence tlačítka „uložit změny”. Běžné aplikace zobrazují změny nastavení realtime, stejně tak ukládají nějaký obsah realitme (například MacJournal, program, ve kterém tohle píši, to dělá přesně tak).

- Přehledné zobrazení všech (nebo většiny) nainstalovaných aplikací.

- Náhledy ikon u podporovaných souborů (třeba náhled PDF souboru, jako u obrázků). 

- Provázanost některých aplikací — pokud si v jednom FTP klientovi uložím heslo, druhý FTP klient si ho z klíčenky zase vytáhne. (Nevím ale, jak moc je to bezpečné.) 

- Znáte nebo používáte gesta myší v prohlížeči? MacBook podporuje gesta na trackpadu/touchapdu, který rozezná více dotyků.

- Možnost nadefinovat (nebo předefinovat) si zkratku k jakékoliv položce menu v jakékoliv aplikaci. Stejně tak mi připadá, že je tady lepší práce s globálními zkratkami napříč celým systémem.

- Jednotnost zkratek: většina důležitých zkratek se dělá přes cmd, což je jakási obdoba win klávesy. Tuto klávesu navíc nežere Flash, takže když koukáte na RedTube na porno a chcete ho rychle vypnout, tak cmd+w bude, narozdíl od ctrl+w, fungovat  . (Za předpokladu, že jste předtím měli focus v přehrávači.)

- Tracks, zatím nejlepší aplikace, na kterou jsem narazil. Umožňuje jednoduše nadefinovat globální zkratky na ovládání iTunes, včetně vyhledávání a spouštění písní podle jejich názvů. Funguje to jako takové spotlight na iTunes — zkrátka stisknu alt+space, napíšu třeba Cradle of Filth (nebo jen část) a ono mi to vypíše všechny písničky od Cradle of Filth. Pak si jen vyberu co chci pustit a jedem. Lze to i propojit s Last.fm.

- SlidePad, zatím nejlepší aplikace na ukládání rychlopoznámek, na jakou jsem narazil. Když stisknu alt+a, vyjede mi z levého okraje textové pole, které má automaticky focus, takže může hned něco napsat nebo vložit. Pak stačí zase alt+a a jsem tam, kde jsem byl. Ukládá se to samozřejmě samo.

- Zajímavý je samozřejmě Automator, který umožňuje jednoduše vytvářet jakési utility a zautomatizované akce. Ale prozatím s ním mám spíš problémy a hádáme se. Uvidíme, jestli se udobříme. Stejně tak spotlight, vyhledávání napříč celým systémem. Na spouštění aplikací je to fajn, ale dál si moc nerozumíme. Nechápu, proč když dám jednou vyhledat nějakou složku, tak mi ji najde celkem rychle, ale zase deset minut to ani po minutě hledání nezobrazí to, co před chvílí. 

- [Apple.com](http://apple.com) jsou přehledné a hezké stránky xD.

- Svítící jablíčko je prostě cool :-).

No, to by prozatím mohlo stačit  :-). 
