## Pitomý Putna

[Kauza Putna](http://www.ceskatelevize.cz/ct24/domaci/228084-vysvetleni-uz-chce-i-necas-a-akreditacni-komise-studenti-chystaji-protest/) rozdělila republiku do přibližně dvou skupin. První skupinu tvořili lidé typu "profesorem by měl být ušlechtilý, úctyhodný a moudrý člověk na vysoké morální úrovni, neměl by sledovat televizi Nova a měl by se smát humoru Jana Wericha". Druhou skupinu pak lze charakterizovat pomocí Petra Nečase zhruba takto: "i když se člověk chová pitomě, neměl by to být důvod k neudělení profesury".

Která skupina byla okamžitě označena jako ta "primitivní" a která jako "intelektuálně osvícená" je asi každému jasné. (Především v závislosti na tom, do které skupiny se řadí on sám.) Tím začala diskuse, jestli má prezident vůbec právo neudělit profesuru a pokud toto právo má mít, tak jestli může být "morální poklesek" validním důvodem pro neudělení profesury. Vzhledem k tomu, že Zeman poměrně rychle ustoupil, tak se zdá, že alespoň dočasně vyhrála druhá skupina. *Hurá*, zvolávají v diskusích. 

*Shame on us*, zvolávám já. 

Ty dvě skupiny, které jsem nastínil a jejichž zástupce jsem z médií slýchával nejčastěji, totiž obě potichu předpokládají, že když jde člověk na demonstraci s transparentem "Katolické buzny zdraví Bátoru", tak se jedná o něco *špatného*, *nemorálního*, možná snad i *amorálního*! 

Odkud se tento axiom vzal? Dokážu si představit, že [na tom transparentu](http://i.lidovky.cz/13/052/lngal/JZL4b4ad2_profimedia_0156014012.jpg) lidé vidí humor, satiru, ironii nebo dokonce sarkastický metahumor. Nedokážu si ale představit, jak tam někdo může vidět vulgárnost či snad dokonce nějakou urážku. Nebo cokoliv jinak *špatného*. Vždyť podobných příspěvků je Twitter plný... Jako přes kopírák platí totéž pro to jeho [předvolební video](http://www.youtube.com/watch?v=xg8Opr6_Ni8), snad je jen daleko méně zábavné. 

Prezident, premiér i ministr školství, asi tři nejvýznamnější postavy v této kauze, přitom pokládají Putnovo chování za nějakým způsobem *špatné*. Zkrátka inteligentní a morálně *správný* člověk přece nechodí na demonstrace, a když už tam je, tak nenosí transparent, a když už ano, tak jedině s nápisem "Neberte si to prosím osobně, pane Bátoro, ale nesouhlasím s Vámi" a na druhé straně logo EU s textem "Tento transparent vznikl za podpory EU v rámci projektu *Demonstrace pro každého*".

Tím, že Martin Putna nesl onen transparent, neudělal nic špatného ani nemorálního a nemělo by mu to tak bránit stát se profesorem, i kdyby jsme se nakonec dohodli na tom, že profesor by opravdu měl být morálně správný člověk. 

Netolerance ostatních mi zase flákla další facku. 